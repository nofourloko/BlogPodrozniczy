Wędrówka szlakiem z Wołosatego na Tarnicę i dalej na Halicz i Rozsypaniec to jedna z najciekawszych tras z naszej podróży w Bieszczady. Zmienny krajobraz, zróżnicowany szlak, piękne panoramy na polską i ukraińską stronę to powody, dla których naszym zdaniem warto zdobyć Tarnicę – najwyższy szczyt polskich Bieszczadów.
W artykule mówię jak zaplanować wycieczkę z Wołosatego na Tarnicę, jak dojechać na szlaki i czego spodziewać się na trasie. Opowiadam o atrakcjach na szlaku przez Tarnicę, Halicz i Rozsypaniec i proponuję najlepszy kierunek wędrówki./Szlak z Wołosatego przez Tarnicę, Halicz i Rozsypaniec – wskazówki i informacje praktyczne
Zanim ruszysz na wędrówkę w tej części Bieszczadów, rzuć okiem na kilka wskazówek i informacji praktycznych, które powinny Ci się przydać przed wyjściem w góry. Zweryfikowaliśmy je na żywo, w czasie naszej 2-tygodniowej wycieczki po Bieszczadach:
przejście pętli z Wołosatego przez Tarnicę, Halicz i Rozsypaniec zajmuje min. 6,5 godziny – do przejścia jest łącznie 20,5 km, a wliczając postoje na trasie, czas na posiłki i podziwianie widoków, warto zaplanować min. 8 godzin na wycieczkę,
kierunek wędrówki ma znaczenie – pętlę możesz przejść w obie strony, ale zdecydowanie bardziej polecam przejście jej zgodnie z ruchem wskazówek zegara, zaczynając od podejścia pod Tarnicę i wracając do Wołosatego monotonnym, pozbawionym widoków czerwonym szlakiem z Przełęczy Bukowskiej/Jak dojechać do Wołosatego? Gdzie zaparkować samochód?
Wędrówka zaczyna się w Wołosatem – ostatniej polskiej miejscowości przez granicą polsko-ukraińską. Możesz tu dojechać samochodem lub komunikacją publiczną. W Wołosatem działa duży parking dla samochodów osobowych ze sklepem spożywczym, pizzerią i toaletami, a naprzeciwko jest przystanek autobusowy.

Jeśli zdecydujesz się na przyjazd samochodem, możesz nim dojechać mniej więcej do wysokości kas biletowych Bieszczadzkiego Parku Narodowego (ok. 600 metrów od parkingu), ale nie będziesz tam miał gdzie zaparkować. Samochód polecam Ci więc zostawić na wspomnianym parkingu. Postój jest płatny./Jeśli do Wołosatego przyjedziesz autobusem, możesz wysiąść na ostatnim przystanku, kilka kroków od kasy biletowej parku narodowego (przystanek nazywa się “Wołosate wieś”). Autobusem dojedziesz tutaj m.in. z Ustrzyk Górnych, Wetliny, Ustrzyk Dolnych, Leska i Sanoka. Dokładny rozkład jazdy polecam sprawdzić na e-podroznik.pl. Znajdziesz tam również kursy powrotne autobusów z Wołosatego.

W Bieszczadach popularne jest też poruszanie się autostopem. Najlepiej ustawiać się na przystankach autobusowych albo miejscach, przy których jest trochę miejsca na zatrzymanie się kierowcy. Jeżdżąc autem po Bieszczadach kilka razy zabieraliśmy czekających na autobus albo wędrujących wzdłuż asfaltowej drogi turystów./Jak wygląda trasa z Wołosatego na Tarnicę, Halicz i Rozsypaniec? Poziom trudności i informacje praktyczne
Wybrana przeze mnie trasa na Tarnicę to pętla – ma więc swój początek i koniec na parkingu w Wołosatem. Jak każdą pętlę, możesz ją przejść w dwie strony:
zgodnie z ruchem wskazówek zegara – zaczynając od podejścia pod Tarnicę, a potem kierując się w stronę Halicza, Rozsypańca i Przełęczy Bukowskiej,
przeciwnie do ruchu wskazówek zegara – zaczynając od długiego, monotonnego podejścia szeroką, szutrową drogą do Przełęczy Bukowskiej i dalej na Rozsypaniec, Halicz i kończąc na Tarnicy.